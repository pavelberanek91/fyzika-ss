# Cv.3 Kalorimetrická rovnice

## Obtížnost A - Musí

### Př. A1 -Rozdíl teplot
Určete teplotní rozdíl mezi dvěma krajními hodnotami teplot vzduchu naměřenými v Evropě, které udává hvězdárna v pražském Klementinu. Nejvyšší hodnota byla naměřena v roce 1983 v Praze (40.2 stupně Celsia) a nejnižší v Českých Budějovicích (-42.2 stupňů Celsia). Uveďte tento rozdíl v Kelvinech a Fahrenheitech.

[82.4 K, 180 F]

### Př. A2 - Jezero
Určete, jaké množství tepla odevzdá svému okolí voda v jezeře, jejíž objem je 2250 m3, jestliže se v noci ochladí z teploty 24 stupňů Celsia na 19 stupňů Celsia.

[4.7E10 J]

### Př. A3 - Voda v hrníčku
O kolik stupňů Celsia se ochladí čtvrtina litru vařící vody (100 stupňů Celsia) v hrníčku za normálního atmosférického tlaku, jestliže vzduchu v místnosti odevzdá teplo 86 kJ?

[82.3 stupně Celsia]

### Př. A4 - Teplota pece
Do vody o hmotnosti 800 g a teplotě 12 stupňů Celsia byla ponořena platinová koule o hmotnosti 150 g, která byla předtím ponechána v žáru pece. Po dosažení rovnovážného stavu byla výsledná teplota soustavy 19 stupňů Celsia. Určete teplotu pece. Měrná tepelná kapacita vody je 4180 J/kg.K, měrná tepelná kapacita platiny je 133 J/kg.K. Předpokládejme, že tepelná výměna nastala jen mezi platinovou koulí a vodou (v realitě se část vody odpaří a část se přenese do vzduchu v okolí).

[1200 stupňů Celsia]

### Př. A5 - Skleněná nádoba
Do skleněné nádoby o hmotnosti 120 g a teplotě 15 stupňů Celsia nalijeme vodu o hmotnosti 200 g a teplotě 80 stupňů Celsia. Jaké teplo přijme skleněná nádoba? Měrná tepelná kapacita skla je 840 J/kg.K, vody 4180 J/kg.K. Předpokládáme, že tepelná výměna proběhla jen mezi skleněnou nádobou a vodou.

[5.9 kJ]

## Obtížnost B - Měl by

### Př. B1 - Voda v sudu
Voda v sudu měla objem 1.2 hekto litru a teplotu 5 stupňů Celsia. Působením slunečního záření přijala teplot 6.1 MJ. Na jakou teplotu se ohřála?

[17 stupňů Celsia]

### Př. B2 - Radiátory
Ústředním topením v budově proteče za hodinu voda o objemu 60 hekto litru, která se v soustavě těles radiátorů ochladí z teploty 80 stupňů Celsia na 45 stupňů Celsia. Jaké množství tepla vydají radiátory za minutu?

[14.6 MJ]

### Př. B3 -  Měření měrné tepelné kapacity
V kalorimetru o tepelné kapacitě 400 J/K je voda o hmotnosti 650 g a teplotě 17 stupňů Celsia.Do vody vložíme hliníkové těleso o hmotnosti 78 g a teplotě 90 stupňů Celsia. Výsledná teplota soustavy po dosažení rovnovážného stavu je 18.6 stupňů Celsia. Určete měrnou tepelnou kapacitu hliníku. Měrná tepelná kapacita vody je 4180 J/kg.K.

[895 J/kg.K]

### Př. B4 - Nová teplota
V měděném kalorimetru o hmotnosti 200 g je voda o hmotnosti 150 g a teplotě 18 stupňů Celsia. Do vody ponoříme ocelový váleček o hmotnosti 100 g a teplotě 50 stupňů Celsia. Určete výslednou teplotu soustavy po dosažení rovnovážného stavu. Měrná tepelná kapacita mědi je 383 J/kg.K, vody 4180 J/kg.K a oceli 452 J/kg.K.

[20 stupňů soustavy]

## Obtížnost C - Může

### Př. C1 -  Uranový reaktor
V uranovém reaktoru, v němž vzniká přibližně 1 kg plutonia za den, se uvolní za sekundu teplo 100 MJ. O kolik stupňů Celsia se vzniklým teplem ohřeje chladící voda v reaktoru, jestliže jí za 1 sekundu proteče reaktorem 100 hekto litrů.

[2.4 stupně Celsia]

### Př. C2 - Vliv teploměru na měření teploty
Do vody o hmotnosti 0.05 kg ponoříme teploměr o tepelné kapacitě 3 J/K. Před ponořením do vody ukazoval teploměr teplotu 68 stupňů Fahrenheita, po dosažení rovnovážného stavu 176 stupňů Fahreinheta. Jaká byla teplota vody před měřením v Kelvinech? Předpokládáme, že tepelná výměna nastala jen mezi vodou a teploměrem. Měrná tepelná kapacita vody je 4180 J/kg.K. Jaký vliv měl teploměr na měření teploty?

[354 K]

### Př. C3 - Dvě tělesa v kalorimetru
V kalorimetru, jehož tepelná kapacita je 45.2 J/K je voda o hmotnosti 500 g a teplotě 15 stupňů Celsia. Do kalorimetru vložíme olověné a hliníkové těleso o celkové hmotnosti 150 g a teplotě 100 stupňů Celsia. Výsledná teplota soustavy po dosažení rovnováhy je 17 stupňů Celsia. Určete hmotnosti olověného a hliníkového tělesa. Měrná tepelná kapacita vody je 4180 J/kg.K, olova 129 J/kg.K a hliníku 896 J/kg.K. 

[olověné 108 g a hliníkové 42 g]
